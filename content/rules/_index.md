# Rules (in Finnish)

## I LUKU: Nimi, kotipaikka ja tarkoitus

1§

Yhdistyksen nimi on Pollex ja se on Tampereen teknillisen yliopiston ylioppilaskunnan (TTYY) alayhdistys. Näissä säännöissä siitä käytetään nimitystä kerho. Kerhon kotipaikka on Tampereen kaupunki. Kerho on perustettu alkuvuodesta 1989 ja kerhon virallinen kieli on suomi.

2§

Kerhon tarkoituksena on yhdistää lääketieteellisen tekniikan opiskelijoita, herättää ja ylläpitää harrastusta ammatillisiin, sivistyksellisiin ja yhteiskunnallisiin kysymyksiin sekä ajaa jäsentensä etuja korkeakoulussa ja alan ammatillisissa yhteisöissä.

3§

Tarkoitusten toteuttamiseksi kerho voi:
– Järjestää kokouksia, opintomatkoja ja illanviettoja
– Harjoittaa opintoihin, korkeakouluun ja muihin tärkeiksi katsomiinsa asioihin liittyvää neuvonta ja valistustoimintaa
– Hoitaa kerhon sisäistä tiedotusta tarkoituksenmukaiseksi katsomallaan tavalla
– Perehdyttää uusia jäseniään alan opintoihin
luoda ja ylläpitää yhteyksiä ylioppilaskuntaan, opettajakuntaan sekä alan muihin opiskelija- ja ammatillisiin järjestöihin.
– Kartuttaa varojaan ottamalla vastaan lahjoituksia tai avustuksia, harjoittamalla myynti- ja välitystoimintaa, sekä järjestämällä huvitilaisuuksia, arpajaisia tai muuta vastaavaa toimintaa asianomaisilla luvilla.
– Kerho on toiminnastaan vastuussa ensisijaisesti TTYY:n hallitukselle.

## II LUKU: Jäsenet ja maksut

4§

Kerhon jäseniä ovat varsinaiset jäsenet sekä kannatus- ja kunniajäsenet. Kerhon varsinaisen jäsenen tulee olla TTYY:n jäsen.

5§

Jokainen kerhon toiminnasta kiinnostunut TTYY:n jäsen on oikeutettu liittymään kerhon jäseneksi. Varsinaiseksi jäseneksi tullaan suorittamalla kerhon jäsenmaksu. Maksu on vuosimaksu, ja sen suuruuden määrää kerhon kokous. Kerhon jäsenmaksu maksetaan opiskeluvuoden mittaiseksi lukuvuodeksi kerrallaan. Varsinaisen jäsenen katsotaan eronneen kerhosta, jos hän ei ole maksanut kuluvan lukuvuoden jäsenmaksuansa toimikauden marras-joulukuussa pidettävään vaalikokoukseen mennessä. Kerho pitää jäsenistään luetteloa.

6§

Kerhon kannatusjäseneksi voi liittyä jokainen kerhon toiminnan tukemisesta kiinnostunut henkilö tai yhteisö maksamalla kerhon kannatusjäsenmaksun. Kannatusjäsenen katsotaan eronneen kerhosta, jos hän ei ole maksanut kuluvan kalenterivuoden kannatusjäsenmaksuaan maaliskuun loppuun mennessä. Kannatusjäsenmaksun suuruuden päättää kerhon kokous.

7§

Kunniajäseneksi kerho voi kutsua henkilön, joka on erityisen ansioitunut kerhon toiminnassa tai sen tarkoitusten toteuttamisessa. Kunniajäseneksi hyväksymisestä päättää kerhon kokous vähintään kolmen neljäsosan (¾ ) äänten enemmistöllä. Esityksen kunniajäseneksi kutsumisesta tekee kerhon hallitus tai jäsenryhmä, jonka suuruus on vähintään kymmenen (10) jäsentä. Kerhon kunniajäsen voi olla myös kerhon varsinainen jäsen, mikäli hän on TTYY:n jäsen.
Kerhon kunniajäsenet eivät ole velvollisia suorittamaan jäsenmaksua, vaikka olisivat myös kerhon varsinaisia jäseniä.

8§

Kerhon kokouksissa on kaikilla kerhon varsinaisilla jäsenillä läsnäolo-, puhe-, ja äänioikeus. Äänioikeuden myöntää vaalikelpoisuus. Kannatus- ja kunniajäsenillä on läsnäolo- ja puheoikeus.

9§

Luopuessaan TTYY:n jäsenyydestä kerhon varsinainen jäsen luopuu myös kerhon jäsenyydestä. Tällöin hänen tulee maksaa mahdolliset velkansa, joita hänellä on kerholle, sekä luovuttaa kerholle kuuluva omaisuus.

10§

Jäsenellä on oikeus milloin tahansa erota kerhosta ilmoittamalla siitä kirjallisesti kerhon hallitukselle tai sen puheenjohtajalle. Jäsen voi myös erota ilmoittamalla siitä yhdistyksen kokouksessa pöytäkirjaan merkittäväksi. Erotessaan jäsenen tulee maksaa mahdolliset velkansa, joita hänellä on kerholle, sekä luovuttaa kerholle kuuluva omaisuus. Ilmoitettuaan erostaan jäsen menettää heti ääni- ja puheoikeutensa kerhon varsinaisena jäsenenä. Kerhosta eroaminen astuu täysin voimaan vasta kun kerhon jäsen on suoriutunut edellä mainituista velvollisuuksista.

11§

Kerhon kokous voi erottaa jäsenen kerhosta, jos jäsen on jättänyt täyttämättä ne velvoitukset, joihin hän on kerhoon liittymällä sitoutunut, tai on menettelyllään kerhossa tai sen ulkopuolella huomattavasti vahingoittanut kerhoa tai ei enää täytä laissa taikka kerhon säännöissä mainittuja jäsenyyden ehtoja. Tällöin asiasta on mainittava kokouskutsussa ja asiasta on keskusteltava etukäteen TTYY:n hallituksen kanssa.

12§

Jäsenen erotessa jäsenmaksua ei palauteta.

13§

Jos kerhon jäsen käyttäytymisellään tai toiminnallaan tahallisesti vaikeuttaa kerhon toimintaa tai kerhon edustajana tai kerhon järjestämässä tilaisuudessa aiheuttaa julkista pahennusta, voi hallitus kieltää jäseneltä osallistumisen kerhon järjestämiin tilaisuuksiin.

## III LUKU: Kokoukset

14§

Kerhon kokous on kerhon ylin päättävä elin. Kerhon kokouksia ovat vuosikokous, vaalikokous ja kerhon ylimääräiset kokoukset. Kerhon kokoukset kutsuu koolle kerhon hallitus, paitsi jos kerhon hallitusta ei ole.

Jos kerholla ei ole hallitusta, voi kerhon kokouksen kutsua koolle vähintään kymmenen (10) kerhon varsinaista jäsentä laatimalla kokouskutsun ylimääräiseen kerhon kokoukseen, kaikkien koollekutsujien allekirjoittamana. Kokouksen kutsun ja esityslistan tulee olla esillä ainakin kerhon ilmoitustaululla vähintään kaksi viikkoa (14 päivää) ennen kokousta. Kokouksen kutsussa ja pitämisessä tulee noudattaa kaikkia kerhon sääntöjä, lukuunottamatta niitä joita ei voida soveltaa johtuen siitä ettei hallitusta ole. Kokouksen pääasiallisen tarkoituksen tulee olla uuden hallituksen valinta.

Kerholla ei ole hallitusta jos se on erotettu kerhon kokouksessa ilman, että uutta hallitusta on samassa kokouksessa saatu valittua, tai jos kerhon hallituksen kaikki jäsenet ovat eronneet tehtävästään hallituksen jäseninä. Koska kerhon hallituksessa voi toimia vain kerhon varsinainen jäsen, katsotaan hallituksen jäsen eronneeksi hallituksen tehtävästään sinä hetkenä, kun hän ei enää ole kerhon varsinainen jäsen.

15§

Vuosikokous pidetään tammi-helmikuussa, ja siinä käsitellään ainakin seuraavat asiat:
edellisen toimikauden toimintakertomus
käsiteltävä hallituksen esittämät tilikertomus, tilinpäätös ja toiminnantarkastajan/toiminnantarkastajien lausunto
päätettävä tilinpäätöksen vahvistamisesta ja vastuuvapauden myöntäminen tilivelvollisille

16§

Vaalikokous pidetään marras-joulukuussa, ja siinä käsitellään ainakin seuraavat asiat:
tulevan toimikauden hallituksen valinta
vähintään yhden (1) toiminnantarkastajan ja vähintään yhden (1) varatoiminnantarkastajan valinta. Suositellaan kuitenkin valittavaksi ainakin kaksi (2) toiminnantarkastajaa ja kaksi (2) varatoiminnantarkastajaa.
jäsenmaksun suuruus seuraavaksi toimikaudeksi ja kannatusjäsenmaksun suuruus seuraavalle toimikaudelle
hyväksyttävä hallituksen valmistelema toimintasuunnitelma ja talousarvio.

17§
Kerhon ylimääräisen kokouksen kutsuu koolle hallitus omasta aloitteestaan tai vähintään viiden (5) varsinaisen jäsenen sitä vaatiessa, jolloin kokous on kutsuttava koolle kahden (2) viikon kuluessa. Kokouskutsussa on mainittava käsiteltävät asiat.

18§

Kerhon kokouksen kutsu, jossa ilmenee kokouksen aika, paikka ja esille tulevat asiat, on oltava vähintään viikkoa (7 päivää) ennen kokousta ainakin kerhon ilmoitustaululla. sekä jäsenistön sähköpostitiedotteessa. Kokouskutsun yhteydessä on esitettävä myös esityslista.

19§

Kokous on päätösvaltainen, jos se on sääntöjen mukaan kokoon kutsuttu ja läsnä on vähintään kymmenen (10) varsinaista jäsentä tai vähintään yksi kolmasosa (1/3) kerhon varsinaisista jäsenistä siten, että läsnä on vähintään yksi hallitukseen tai toimihenkilöihin kuulumaton varsinainen jäsen.

20§

Kokouksissa valitaan pöytäkirjantarkastajiksi kaksi (2) varsinaista jäsentä. Tarkastus on suoritettava neljäntoista (14) vuorokauden kuluessa kokouksesta.

21§

Päätökset tehdään yksimielisesti tai yksinkertaisella ääntenenemmistöllä, ellei näissä säännöissä toisin mainita. Äänten jakautuessa tasan ratkaisee puheenjohtajan mielipide, paitsi vaaleissa arpa. Kokouksessa tehty päätös voidaan saman toimikauden aikana purkaa vain, jos kaksi kerhon peräkkäistä kokousta niin päättää. Kokouksessa esillä oleva asia on jätettävä käsittelemättä kyseisessä kokouksessa, mikäli vähintään kolme (3) varsinaista jäsentä niin vaatii, ellei asiaa julisteta kiireelliseksi vähintään kahden kolmasosan (2/3) ääntenenemmistöllä. Jos sama asia on esillä saman toimikauden seuraavissa kokouksissa, sen voi toistamiseen jättää käsittelemättä vain kahden kolmasosan (2/3) ääntenenemmistöllä. Äänestyksessä käytettäköön avointa äänestystä, ellei vähintään kaksi (2) kokouksessa läsnäolevaa äänioikeutettua jäsentä vaadi suljettua äänestystä tai, jos kyseessä on henkilövaali, vähintään yksi (1) kokouksessa läsnä oleva äänioikeutettu jäsen vaadi suljettua äänestystä. Valtakirjalla ei saa äänestää.

Jos on useita päätösehdotuksia, noudatetaan joko yksityiskohtaista tai lyhyttä äänestysjärjestystä tahi muuta soveltuvaa äänestysjärjestystä.

22§

Milloin vaaleissa on valittavana vain yksi henkilö, hänen on saatava vähintään puolet (1/2) annetuista äänistä. Mikäli ensimmäisellä kierroksella kukaan ei ole saanut ehdotonta äänten enemmistöä, suoritetaan uusi vaali kahden (2) ensimmäisessä äänestyksessä eniten ääniä saaneen välillä.

23§

Jos vaali toimitetaan suhteellisena, se suoritetaan ehdokaslistoja käyttämättä siten, että vaalissa jokainen annettu ääni jaetaan vaalilippuun merkittyjen ehdokkaiden kesken ensimmäisenä olevan ehdokkaan saadessa yhden äänen, toisena olevan puoli ääntä, kolmantena olevan yhden kolmasosan ääntä ja niin edelleen. Valituiksi tulevat määräytyvät ehdokkaiden saamien äänien mukaisessa järjestyksessä.

24§

Käytettäessä suljettua äänestystä puheenjohtaja asettakoon äänestysohjeet kokoustilaan kaikkien nähtäville tai antakoon vastaavat äänestysohjeet suullisesti. Äänestysohjeissa on määritettävä ainakin äänestyksessä olevat ehdotukset tai ehdokkaat ja kutakin ehdotusta tai ehdokasta vastaava äänestyslippuun kirjattava merkintä. Äänestysohjeiden vastaisesti merkityt äänet ovat hylättyjä. Merkinnättömät äänestyslaput ovat tyhjiä.

25§

Annettujen äänien lukumäärää laskettaessa ei oteta huomioon
– äänioikeutettuja, jotka eivät ole äänestäneet, koska eivät ole saapuneet kokoukseen, jotka eivät ole halunneet äänestää tai joilta puuttuu muodollinen äänioikeus kyseessä olevassa kokouksessa tai asiassa; eikä
– annettuja ääniä, jotka ovat tyhjiä tai hylättyjä.

## IV LUKU: Hallitus ja toimikunnat

26§

Kerhon asioita hoitaa hallitus, jonka kerhon vaalikokous valitsee. Hallituksen tehtäviin kuuluu:
– johtaa kerhon toimintaa
– laatia vuosikokoukselle toimintasuunnitelma
– huolehtia kerhon hallinnosta, taloudesta ja omaisuudesta sekä valvoa sääntöjen noudattamista
– laatia ehdotus kerhon talousarviosta
– kutsua koolle kerhon kokoukset
– valmistella, esitellä ja toimeenpanna kerhon kokousten päätökset
– päättää kerhon edustuksesta
– laatia ehdotus tilinpäätöksestä ja toimintakertomuksesta
– päättää muista asioista, joita ei ole määritetty kerhon kokousten tehtäväksi

27§

Hallitukseen kuuluu neljästä kuuteen (4-6) kerhon vaalikokouksen valitsemaa jäsentä, ja ainakin seuraavilla on oltava edustettuina:
– puheenjohtaja
– sihteeri
– rahastonhoitaja
Hallitus valitsee keskuudestaan varapuheenjohtajan sekä nimeää hallituksen muiden jäsenten tehtävät. Kerhon hallituksen jäsenten tulee olla kerhon varsinaisia jäseniä

28§

Hallituksen kokouksen kutsuu koolle puheenjohtaja, hänen estyneenä ollessaan varapuheenjohtaja. Kokous on päätösvaltainen, mikäli se on hallituksen päättämällä tavalla koolle kutsuttu, kokouksesta on ilmoitettu kaikille hallituksen jäsenille riittävän ajoissa ennen kokouksen alkua hallituksen sopiman käytännön mukaisesti (ilmoitus esimerkiksi viimeistään vuorokausi ennen kokousta) ja kokouksessa on läsnä vähintään puolet (1/2) hallituksen jäsenistä, joista yhden on oltava puheenjohtaja tai varapuheenjohtaja. Kokous pitää kutsua koolle myös, jos vähintään kaksi hallituksen jäsentä sitä puheenjohtajalta vaatii. Tavasta, jolla kokoukset kutsutaan koolle, päättää hallitus.

29§

Kerhon hallitus voi erityisiä tehtäviä varten asettaa määräaikaisia toimikuntia, jollaisia voivat olla esimerkiksi opintotoimikunta ja ekskursiotoimikunta, tai toimihenkilöitä, kuitenkin enintään kahdentoista (12) kuukauden mittaiseksi toimikaudeksi. Näihin toimiin voidaan tarvittaessa nimetä myös kerhon ulkopuolinen henkilö. Kerhon hallitus voi antaa toimikuntien ja -henkilöiden toimintaan liittyviä sääntöjä ja määräyksiä.

30§

Perustellusta syystä kerhon kokous voi vapauttaa hallituksen jäsenen tehtävästään kesken toimikauden, jolloin kokouskutsussa on mainittava asiasta. Tehtävästä vapautetun henkilön tilalle voidaan tarvittaessa valita uusi jäljellä olevaksi toimikaudeksi. Jos vapauttaminen koskee koko hallitusta, valitsee kerhon kokous uuden hallituksen.

Perustellusta syystä kerhon hallitus voi vapauttaa toimihenkilön tai -kunnan tehtävästään kesken toimikauden, jolloin kokouskutsussa on mainittava asiasta. Tehtävästä vapautetun henkilön tai toimikunnan tilalle voidaan tarvittaessa valita uusi jäljellä olevaksi toimikaudeksi.

## V LUKU: Talous

31§

Kerhon hallintoa ja taloutta valvoo vähintään yksi (1) toiminnantarkastaja ja lisäksi asetetaan vähintään yksi (1) varatoiminnantarkastaja. Toiminnantarkastajien toimikausi on kalenterivuosi.

Kerhon kirjanpitoasiakirjat on toimitettava toiminnantarkastajille tarkastettavaksi viimeistään viittä (5) viikkoa ennen kevätkokousta ja muutenkin toiminnantarkastajien sitä pyytäessä. Toiminnantarkastajien tulee toimittaa asiakirjat ja toiminnantarkastuskertomus kerhon hallitukselle viimeistään kahta (2) viikkoa ennen kevätkokousta.

VI LUKU: Erityisiä määräyksiä

Kerhon tunnuksista ja merkeistä päättää kerhon kokous.

32§

Kerhon nimen kirjoittaa hallituksen puheenjohtaja yhdessä hallituksen jäsenen kanssa tai puheenjohtajan ollessa estyneenä varapuheenjohtaja yhdessä hallituksen jäsenen kanssa. Hallitus voi erityistä tarkoitusta varten myöntää nimenkirjoitusoikeuden kerhon varsinaiselle jäsenelle.

33§

Kerhon kokouksen tai hallituksen päätöksestä kerhon varsinainen jäsen on oikeutettu valittamaan sillä perusteella, että päätös on syntynyt laista, asetuksesta tai säännöistä poikkeavassa järjestyksessä taikka menee toimielimen toimivaltaa ulommas tahi on muutoin lain, asetuksen tai sääntöjen taikka kerhoa koskevien määräysten vastainen. Valitus TTYY:n hallitukselle ja ilmoitus valituksesta kerhon hallitukselle on tehtävä kolmen (3) kuukauden kuluessa päätöksen vahvistamisesta. Päätöksestä, joka on luonteeltaan yksinomaan asian valmistelua tai toimeenpanoa koskeva, ei kuitenkaan voi valittaa. Oikeutta moitekanteen nostamiseen ei ole henkilöllä, joka on kokouksessa myötävaikuttanut päätöksen tekemiseen.

34§

Muutoksia näihin sääntöihin voidaan tehdä, jos muutosehdotus on hyväksytty kahden kolmasosan (2/3) ääntenenemmistöllä kahdessa (2) peräkkäisessä, vähintään kymmenen (10) vuorokauden väliajoin pidetyssä kerhon kokouksessa. Muutosesitys on mainittava kokouskutsussa. Muutosesityksen voi tehdä hallitus tai kymmenen (10) kerhon varsinaista jäsentä kirjallisena hallitukselle. Varsinaisten jäsenten tekemä ehdotus on käsiteltävä seuraavassa kerhon kokouksessa.

35§

Kerho katsotaan purkautuneeksi, jollei kahteen (2) vuoteen ole ollut kerhon kokouksia, vaikka edellytykset niiden pitämiselle olisivat olleet olemassa. Niin ikään kerho purkautuu, jos kerho tekee siitä päätöksen viiden kuudesosan (5/6) ääntenenemmistöllä kahdessa (2) peräkkäisessä kokouksessa, joiden väli on vähintään yksi (1) kuukausi. Purkamisesitys on mainittava kokouskutsussa.

Kerhon purkauduttua sen varat ja omaisuus siirtyvät TTYY:lle käytettäväksi TTYY:n alayhdistysten toiminnan tukemiseen.

36§

Sääntömuutos tai päätös kerhon lakkauttamisesta tulee voimaan, kun TTYY:n edustajisto on sen vahvistanut. Muutoin noudatettakoon voimassaolevaa TTYY:n säännöstöä ja yhdistyslakia mukaan lukien sen rekisteröityjä yhdistyksiä koskevia säännöksiä.

Nämä säännöt on TTYY:n edustajisto hyväksynyt 20.10.2015.